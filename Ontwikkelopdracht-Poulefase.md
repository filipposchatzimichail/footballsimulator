Hierbij ontvang je onze opdracht. Klasse dat je hier je tijd in wilt stoppen!

Wij vinden het belangrijk dat je code leesbaar is, in het Engels geschreven, goed gestructureerd en voorzien van commentaar. Let erop dat je code testbaar, uitbreidbaar en onderhoudbaar is, niet alleen voor jezelf maar ook begrijpelijk voor anderen. Houd daarbij rekening met de [SOLID](https://nl.wikipedia.org/wiki/SOLID)-principes. Uiteraard gaat het er ook om dat de werking van het eindresultaat klopt met de specs.

**Opdracht: “Maak een mini-simulator voor een poulefase bestaande uit 4 teams”**

Maak een mini-simulator waarmee je een poule, bestaande uit 4 verschillende teams, kunt simuleren.  

* Maak een nieuwe applicatie / website.
* Simuleer hierin de wedstrijden en uitslagen van een poule van 4 teams. Er zijn drie rondes, dus zes wedstrijden in totaal.
* Houd er rekening mee dat ieder team zijn eigen sterkte heeft (welke spelers in het team spelen, wie er scoort e.d. is niet zo belangrijk in deze opdracht). Dit willen we terugzien in de eindstand (als we heel vaak de poule simuleren, eindigen de betere teams vaker boven de slechtere teams).
* De "wedstrijdsimulatie" mag je zo simpel of uitgebreid maken als je zelf wilt. Tip: het gaat ons vooral om de uitslagen en de poulestand.
* Het grafisch eindresultaat is minimaal de stand van de poule en wat de onderlinge uitslagen waren. Belangrijk: aan het eind moeten we kunnen zien welke teams doorgaan naar de knock-out fase, denk aan de sortering:
1. Punten
1. Doelsaldo
1. Doelpunten voor
1. Doelpunten tegen
1. Onderling resultaat

Bedenk goed voor welke vacature je solliciteert. Is dit voor Android? Maak dan je opdracht in Android Studio. Solliciteer je voor web? Lever dan een website op. Is de vacature meer gericht op de backend? Laat dan zien wat je in huis hebt op het gebied van .NET en concentreer je op de simulatie en niet op het grafisch eindresultaat.

In de uiteindelijke beoordeling van de gemaakte opdracht kijken we naar architectuur, onderhoudbaarheid, uitbreidbaarheid en testbaarheid.

Graag zouden wij de opdracht binnen een week van je ontvangen. Mocht dit niet gaan lukken, laat het ons dan even weten! Zorg dat je code en een werkende applicatie van GitHub te downloaden zijn. Nadat we de opdracht hebben beoordeeld, laten we je weten of er een gesprek volgt.

Als je vragen hebt, schroom niet om ze te stellen. Heel veel succes!
